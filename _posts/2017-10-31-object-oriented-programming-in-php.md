---
layout: documentation
title:  آموزش شی گرایی در php
cattitle: آموزش شی گرایی در php
date:   2017-11-01 16:49:42 +0330
jdate: چهارشنبه 10 آبان 1396
caturl: 2017/11/01/object-oriented-programming-in-php.html
# permalink: /:categories/:title.html
thumbnail: phpOOPTutorialPAGE.png
refrence: http://www.esfandune.ir/اموزش-برنامه-نویسی-شی-گرا-در-php-قسمت-1/ <br> http://bshafiei.ir/Article_view/index/1XvocDexH9mhWT/برنامه-نویسی-شی-گرا-در-PHP <br> http://python.coderz.ir/lessons/l05.html
---
<h3>مقدمه</h3>

<p>
«برنامه‌نویسی شی‌گرا» (Object-Oriented Programming) یا به اختصار OOP یک الگو یا شیوه تفکر در برنامه‌نویسی است که برگرفته از دنیای واقعی بوده و از دهه ۱۹۶۰ میلادی مطرح گشته است. به زبانی که از این الگو پشتیبانی کند، «زبان شی‌گرا» گفته می‌شود؛ Simula 67 و Smalltalk نخستین زبان‌های برنامه‌نویسی شی‌گرا هستند. ایده شی‌گرایی در پاسخ به برخی از نیازها که الگوهای موجود پاسخ‌گو آن‌ها نبودند به وجود آمد؛ نیازهایی مانند: توانایی حل تمامی مسائل پیچیده (Complex)، «پنهان‌سازی داده» (Data Hiding)، «قابلیت استفاده مجدد» (Reusability) بیشتر، وابستگی کمتر به توابع، انعطاف بالا و...
</p>

<p>
رویکرد برنامه‌نویسی شی‌گرا «از پایین به بالا» (Bottom-Up) است؛ یعنی ابتدا واحدهایی کوچک از برنامه ایجاد می‌شوند و سپس با پیوند این واحدها، واحدهایی بزرگتر و در نهایت شکلی کامل از برنامه به وجود می‌آید. برنامه‌نویسی شی‌گرا در قالب دو مفهوم «کلاس» (Class) و «شی» (Object) ارایه می‌گردد. هر کلاس واحدی از برنامه است که تعدادی داده و عملیات‌ را در خود نگه‌داری می‌کند و هر شی نیز حالتی (State) مشخص از یک کلاس می‌باشد.
</p>

<p>
در برنامه‌نویسی شی‌گرا، هر برنامه در قالب موجودیت‌های کوچکی که در واقع همان اشیا هستند و با یکدیگر تعامل دارند در نظر گرفته می‌شود. برای داشتن این اشیا می‌بایست ابتدا کلاس‌های برنامه را تعریف نماییم؛ هر کلاس «رفتار» (Behavior) و «صفات» (Attributes) اشیایی که قرار است از آن ایجاد شوند را تعریف می‌کند. از یک کلاس می‌توان هر تعداد که بخواهیم شی ایجاد نماییم. هر شی بیانگر یک «حالت» یا یک «نمونه» (Instance) از کلاس خود است.
</p>

<p>
برای مثال، کارخانه تولید یک مدل خودرو را می‌توانیم به شکل یک کلاس بزرگ در نظر بگیریم. بدیهی است که این کارخانه شامل بخش‌های کوچکتری به مانند: سیستم الکتریکی، سیستم چرخ‌ها، سیستم سوخت، سیستم خنک کننده، موتور و... می‌باشد؛ در این مثال هر یک از این بخش‌ها کلاسی است که باید پیش از کلاس کارخانه ایجاد شود که البته آن‌‌ها هم به جای خود می‌توانند شامل کلاس‌های کوچکتر دیگری باشند. از آنجا که هر کلاس توسط اشیا خود موجودیت می‌یابد؛ می‌بایست درون کلاس کارخانه نمونه‌هایی از این کلاس‌های نام برده ایجاد گردد. قرار گرفتن اشیا در ساختار کلاسی دیگر موجودیت بزرگتری را ایجاد می‌کند. اکنون با ایجاد هر نمونه از کلاس کارخانه، یک شی‌ یا یک موجودیت جدید ایجاد می‌گردد که در درون خود شامل تمامی اشیای این کلاس‌ها می‌باشد. شی حاصل از کلاس کارخانه در این مثال، یک خودرو است.
</p>

<p>
به هر شی کلاس، یک نمونه از آن کلاس گفته می‌شود و هر زمان که یک شی از کلاسی ایجاد می‌گردد در واقع یک نمونه از آن ساخته می‌شود. به این عمل در شی‌گرایی «نمونه‌سازی» (Instantiation) گفته می‌شود. بر همین اساس دو نوع کلاس در شی‌گرایی وجود دارد: ۱- کلاس‌های عادی که توانایی نمونه‌سازی دارند و به آن‌ها ”Concrete Class“ گفته می‌شود ۲- کلاس‌هایی که توانایی نمونه‌سازی ندارند و به آن‌ها ”Abstract Class“ گفته می‌شود.
</p>

<p>
یکی از مفاهیم دیگر در برنامه‌نویسی شی‌گرا، «کپسوله‌سازی» (Encapsulation) است. کپسوله‌سازی به معنی قرار دادن عناصر یک ساختار در قالب موجودیتی جدید می‌باشد. در برنامه‌نویسی شی‌گرا با ایجاد هر نمونه از کلاس، عناصر آن (صفات و رفتارها) در قالب یک موجودیت جدید به نام «شی» قرار می‌گیرد. کپسوله‌سازی در شی‌گرایی امکانی است برای پنهان‌سازی داده‌ها؛ در این شرایط اشیا بدون اینکه از درون یکدیگر و چگونگی کارکرد هم کوچکترین آگاهی داشته باشند به تعامل با یکدیگر می‌پردازند.
</p>

<p>
گفتیم هر کلاس از تعدادی داده و عملیات درون خود نگهداری می‌کند و همچنین گفتیم هر کلاس رفتار و صفات اشیایی که قرار است از آن ایجاد شوند را تعریف می‌کند؛ اکنون با ارایه تعریفی کامل‌تر خواهیم گفت که: هر کلاس از دو بخش «اعضای داده» (Data Members) و «توابع عضو» (Member Functions) تشکیل شده است. اعضای داده در واقع همان متغیر‌های درون کلاس هستند که خصوصیات یا صفات شی را بیان می‌کنند و در شی‌گرایی با عنوان «فیلد» (Field) یا «صفت» (Attribute) از آن‌ها یاد می‌شود. توابع عضو نیز عملیات یا کارهایی هستند که یک شی از کلاس قادر به انجام آن‌ها می‌باشد؛ می‌توان توابع عضو را بیانگر رفتار اشیا کلاس دانست. در شی‌گرایی به این توابع «متد» (Method) گفته می‌شود.
</p>


<p>
همانطور که در زمان پیاده‌سازی کلاس خواهید دید؛ با ایجاد هر نمونه از کلاس یک متد خاص در آن به صورت خودکار اجرا می‌گردد. این متد «سازنده» (Constructor) نام دارد و کار آن «مقداردهی اولیه» (Initialization) شی است. این کار موجب اطمینان از مقداردهی تمامی اعضای داده پیش از استفاده شی در برنامه می‌گردد.
</p>


<p>
برای مثال به کلاس خودرو برگردیم و برای آن صفات: رنگ بدنه، ظرفیت باک، بیشینه سرعت و متدهای: راندن، دریافت میزان سوخت، سوخت گیری، تنظیم سرعت، توقف را در نظر بگیریم. اکنون می‌توانیم با تنظیم صفات، نمونه‌ها یا اشیای مورد نظر خود را از این کلاس ایجاد نماییم. برای مثال: دو خودروی آبی با ظرفیت باک ۲۰ لیتر و بیشینه سرعت ۸۰ کیلومتر-ساعت یا یک خودروی صورتی با ظرفیت باک ۴۰ لیتر و بیشینه سرعت ۱۶۰ کیلومتر-ساعت که البته هر سه آن‌ها تمام متدهای کلاس را در خود دارند:
</p>


<div align="center">
<img src="/images/post/l05-car-class-sample-compressor.jpg" alt="{{page.title}}" />
</div>

<div align="center">
<img src="/images/post/l05-car-class-object-sample-compressor.jpg" alt="{{page.title}}" />
</div>

<p><strong>
برنامه نویسی شی گرا  به صورت خلاصه :
</strong></p>

<p>
برنامه نویسی شی گرا یک روش برنامه نویسی است که ساختار یا بلوک اصلی اجزای آن، شی‌ها می‌باشند. در کل این روش برنامه نویسی، برنامه به شیء گرایش پیدا می‌کند. به این معنا که داده‌ها و توابعی که قرار است بر روی این داده‌ها عمل کنند، تا جایی که ممکن است در قالبی به نام شی در کنار همدیگر قرار گرفته، جمع‌بندی شده و یک واحد (شی) را بوجود می آورند و نسبت به محیط بیرونِ خود، کپسوله می‌شوند و از این راه، توابع خارجی نا مربوط به آن شی، دیگر توانایی بوجود آوردن تغییر در داده‌های داخل آن شی را ندارند. به عنوان مثال حساب بانکی شما که حاوی مشخصه های فردی شما و مقدار سپردهٔ شما در بانک است، یک شی را بوجود می آورند و به دلیل داشتن ویژگی کپسوله، توان دستکاری در مقدار سپرده یا مشخصه های شما، بدست دیگران وجود ندارد. از دیگر ویژگی‌های برنامه نویسی شی گرا، پیچیدگی کم، هزینه کم، امکان گسترش سریع برنامه با خطای کمتر نسبت به سایر پارادیام‌های برنامه نویسی است.
</p>


<h3>مفاهیم شی گرایی</h3>
<p>قبل از اینکه وارد جزییات شویم بهتر است اصلاح مهم مربوط به برنامه نویسی شی گرا را تعریف کنیم: </p>

<p>
<ul>
	<li><span class="notespan">کلاس :</span> یک نوع داده تعریف شده توسط برنامه نویس که شاما توابع محلی بعلاوه داده محلی است. شما می توانید کلاس را به صورت الگویی برای ساخت نمونه های زیادی از نوع یکسان اشیا در نظر بگیرید.</li>
	<li><span class="notespan">شی :</span>یک نمونه منحصربفرد از ساختار شی تعریف شده توسط یک کلاس. شما کلاس را یکبار تعریف می کنید و سپس اشیا بسیاری &nbsp;را که متعلق به آن هستند می سازید. اشیا همچنین به عنوان نمونه هم شناخته می شوند.</li>
	<li><span class="notespan">متغیر عضو :</span>متغیرهای تعریف شده درون کلاس. این داده در خارج &nbsp;از کلاس غیر قابل مشاهده بوده و می تواند توسط توابع عضو در دسترس باشند. این متغیرها در زمانی که شی ایجاد می شود صفت نامیده می شوند.</li>
	<li><span class="notespan">تابع عضو :</span>این ها توابعی هستند که درون یک کلاس تعریف می شوند و برای دسترسی به داده شی مورد استفاده قرار می گیرند.</li>
	<li><span class="notespan">ارث بری :</span>هنگامی که کلاس با ارث بردن توابع پدر تعریف می شود به عمل انجام گرفته ارث بری گفته می شود. کلاس فرزند همه یا تعدادی از توابع و متغیرهای کلاس پدر را به ارث می برد.</li>
	<li><span class="notespan">کلاس پدر :</span>کلاسی که توسط کلاس دیگر به ارث برده می شود. نام های دیگر کلاس پدر کلاس پایه یا سوپر کلاس است.</li>
	<li><span class="notespan">کلاس فرزند :</span>کلاسی که از کلاس دیگر ارث بری می کند. نام های دیگر کلاس فرزند زیرکلاس یا کلاس مشتق شده است.</li>
	<li><span class="notespan">چند ریختی :</span> این مفهوم شی گرایی برای جایی به کار می رود که یک تابع بتواند برای چند هدف مختلف استفاده شود. برای مثال نام تابع همان خواهد بود اما ممکن است تعداد مختلفی از آرگومان ها را بگیرد و بتواند وظیفه متفاوتی را انجام دهد.</li>
	<li><span class="notespan">سربارگزاری :</span>نوعی از چند ریختی که در آن تعدادی یا همه عملگرها پیاده سازی های مختلفی وابسته به انواع آرگومان های آنها دارند. به طور مشابه توابع نیز با پیاده سازی متفاوت می توانند سربارگزاری شوند.</li>
	<li><span class="notespan">انتزاع داده :</span> هر ارائه ای از داده، که در آن جزییات پیاده سازی مخفی بماند (انتزاعی شده)</li>
	<li><span class="notespan">کپسوله سازی :</span> اشاره به مفهومی دارد که در آن ما همه داده ها و توابع عضو را با هم در یک جا قرار می دهیم (کپسوله می کنیم) تا یک شی را شکل دهیم.</li>
	<li><span class="notespan">سازنده :</span>اشاره به نوع ویژه ای از یک تابع دارد که در زمانی ایجاد شی ای از کلاس به طور خودکار فراخوانی می شود.</li>
	<li><span class="notespan">مخرب :</span>اشاره به نوع ویژه ای از یک تابع دارد که در زمان پاک شدن شی به طور خودکار فراخوانی می شود.</li>
</ul>
</p>